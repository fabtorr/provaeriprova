Attività
La Fondazione A.R.Card Onlus, attiva da oltre 20 anni nel campo della ricerca in cardiologia con importanti studi sulla ischemia cardiaca e le cardiomiopatie, grazie ad un accordo con l’Università di Firenze è dal 2019 organicamente integrata nel Dipartimento di Medicina Sperimentale e clinica (DMSC), Dipartimento Universitario referente per il Settore MED/11- Malattie dell’apparato cardiovascolare”.
La Fondazione ha deciso di focalizzare, in accordo col DMSC, il proprio impegno su alcune tematiche di particolare interesse: la cardiomiopatia ipertrofica, l’amiloidosi ed in particolare la cardiopatia amiloidotica, il trattamento clinico e farmacologico del paziente anziano:
-la cardiomiopatia ipertrofica, già oggetto di interventi della Fondazione dal 2006 con varie iniziative e col supporto alla ricerca del Centro di Riferimento Regionale di Careggi;
-l’amiloidosi (presente nell’Azienda Ospedaliera Universitaria Careggi un importante Centro di Riferimento a carattere cardio-nefrologico) con particolare attenzione alle nuove linee di trattamento della cardiomiopatia amiloidotica.
-la popolazione anziana, seguita per molteplici aspetti: ageismo, tendenza al sottotrattamento in farmaci e cure degli anziani, monitoraggio dell’applicazione delle buone pratiche cliniche.
La nostra Fondazione intende sostenere iniziative volte a diffondere tra i medici la conoscenza delle amiloidosi, delle cardiomiopatie per facilitare la diagnosi precoce e di promuovere la ricerca scientifica nel campo delle cardiopatie amiloidotiche e delle cardiomiopatie.
Ricerca e formazione sono i principali vettori per progredire e migliorare la conoscenza su patologie così complesse.
La nostra Fondazione intende incentivare le competenze sull’ invecchiamento per una assistenza sanitaria incentrata sulla persona e sulla famiglia e in grado di fornire servizi coordinati in ospedale, clinica e comunità. Questo lavoro non è né semplice né facile. Aumentare la consapevolezza e affrontare l’invecchiamento in tutto il sistema sanitario – e in tutta la nostra società – sarà fondamentale per fornire le cure che tutti noi desideriamo e meritiamo man mano che invecchiamo.
Il nostro auspicio è che, in un esplicito rapporto di collaborazione tra pubblico e privato, aziende produttrici (farmaci e dispositivi) siano interessate a favorire la ricerca clinica e la formazione mediante una partnership collaborativa con strutture sanitarie pubbliche, con Università e con enti no-profit dedicati alla ricerca scientifica.
